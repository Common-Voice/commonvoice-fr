Le contenu en ce volume.
L'Amie Rustique.
A nord Albert, Seigneur de sainct Alban, B.
de la Tour, desire felicité.
Car ce que tous scavent ensemble, un seul est obligé scavoir: Lequel ores qu'il promist n'ignorer ce qu'il monstroit, ne vouloit pourtant Inferer entendre toutes choses.
Cecy est peu au pris de ce que je vous doy, et beaucoup, puis que vient d'une volonté congnue: laquelle ne sera sans monstrer nouveaux effectz qui Preserveront (aydant Dieu) La vie d'oysiveté, et noz sepulchres d'obliance.
L'Amie rustique, divisée par Eglogues.
Premiere Eglogue.
Loing à l'escart, je suis encor en doubte De reveller les maux que seul je gouste, Mais mon martire et mon triste regret Ne sera moins secret Si le disant personne ne l'escoute.
De toy provient la flesche qui me tue, Gueris moy donq Amour et m'esvertue: Et fay autant que les animaux font, Dont les bras premiers sont Faitz en Ciseau, et piquent de la queue.
Ja ja la force en moy est deffallie Ja à mes os la seiche peau s'allie.
Fay moy donq grace ores s'offre le lieu: Fay le au nom de ce Dieu Qui fut pasteur neuf ans en Thessalie.
L'ame vaguant' à l'entour de ma bouche, Ores tend l'aisle, ores la plie et couche: Or le sejour or la fuite elisant: Et mes nerfs à present Sont comme ceux que sur la lire on touche.
Va ame donq, maintenant en est heure: Va encor va, à fin que tost je meure.
Et fay souvent que ma trouppe barbue Porte en son col mainte chayne pendue De belles fleurs que je prends cà et là: Mais je voy que cela En son endroict n'est que peine perdue.
O Nimphe ingrate un peu cest oeil retire Dont la rigueur fait croistre mon martire: Et s'il te plaist ayes ores pitié De la grand' amitié Que je te porte, et ne te l'ose dire.
Ceste couleur qui change, et ceste eau molle Sortant des yeux, et la trouppe qui vole De mes souspirs te le disent assez: Les desirs tant pressez Me font geller aux levres la parolle.
Mais je le dy pour te mettre en memoire Mon Amitié et te donner la gloire D'avoir rengé mon cueur souz ton pouvoir Ce que tard Cuidoy voir Comme je voy que tarde es à le croire.
Tu le vois bien, et fains ne le congnoistre, Tu vois qu'il n'est possible à aucun estre Plus amoureux que moy qui tout suis tien, Et si n'estimes rien La grand' amour que sur toy je vien mettre.
Apres ma mort cest' ame langoureuse, De mon malheur se reputant heureuse, Ferme sera tousjours en son propoz: Mais loing est de repoz Estant ainsi d'une ingrate amoureuse.
L'Amie rustique.
Eglogue seconde.
 Guiot.
He mon Guiot.
 G.
He mon Carlin, Ce grand dieu à tout bien enclin Te doint santé.
 C.
Mais quelle chere Despuis que ne t'ay veu.
 G.
Legere, Tousjours plein d'amoureux soucy, Qui me rend solitaire icy, Ou tout plaisir m'est interdict.
Est ce par amour?  G.
Tu l'as dict C.
Croys tu qu'ennuyeux soit d'aymer? G.
Ainsi ne le veux estimer.
Pourquoy donq si grand dueil te poingt? G.
C'est pource qu'on ne m'ayme point.
Et celle dont j'ay tant d'esmoy, En ayme un autre plus que moy.
Moyen y ha pour y attaindre, G.
Mais l'amour ne se peut contraindre, Ah Carlin à ma volonté Mon dernier jour me fust compté Lendemain de.
 C.
Tes nopces.
 G.
Non: C.
Guiot si tu me dis le nom, Encor s'y trouvera remede.
Bien leger, si elle me m'aide.
Seulle me peut donner repos, Mais pour achever mon propos, Je voudroys estre ensevely Apres avoir d'elle cueilly Un seul baiser.
 C.
C'est peu de chose.
Dy moy son nom.
 G.
Son nom? je n'ose.
Tant de peur se mesle parmy Mon amitié?  C.
A ton amy? G.
Amy n'y ha tel que soy mesme.
As tu peur que le bruit je seme De cecy? Guiot tu scais bien Que je t'ayme.
 G.
Mais c'est grand bien De couvrir tousjours ses secretz.
Ouy, fors aux amys discretz Et je suis la fleur de ceux là, G.
Je ne diray jamais cela: C.
Et bien, et si je le devine? G.
Alors comme alors:  C.
Est ce Andrine La bergere tant fresche et gaye? G.
Tu as mis le doigt en la playe, C'est elle sans autre, c'est elle.
Andrine! c'est bien la plus belle Qui herbe onq de ses piedz foula: Mais comment te dressas tu là? Quel moyen euz tu, quel accez? G.
Certains jours avant le decez De Robin son pere, j'estoy Aupres de ce ruisseau.
 C.
Qui toy? G.
 C.
Estoit elle froide? G.
Dieu m'en gard! Car c'estoit au temps Des Cigalles.
 C.
Or bien j'entends Apres.
 G.
Subit je me retire.
Et elle?  G.
Ne faisoit que rire.
Tenant l'oeil ouvert cà, et là, Pour veoir qui avoit faict cela: Mais j'estoy derriere un buisson A couvert.
 C.
Ha mauvais garcon! Bien cuidoit que tu feusses pres.
Or voicy le meilleur apres.
Je sors et m'approchant tout beau Feis semblant la jetter en l'eau, Qui m'embrassa.
 C.
De peur de choir? G.
Mais d'aise qu'avoit de me veoir, Au moins me le sembloit ainsi: Dont moy tresjoyeux de cecy, Recourbay mes deux bras alors A l'entour de ce tendre corps, Et subit la vins embrasser: Mais gueres ne l'osay presser.
Pourquoy non? Responds si tu veux.
De peur de la coupper en deux: Tant la trouvoye gresle, et tendre.
ô je veux bien la fin entendre Que s'en ensuit.
 G.
Mille propos Qu'apres nous tinsmes à repoz Tous deux assis au bord de l'eau: C.
D'amour?  G.
Je ne fus pas si veau, Des brebis du faict de mesnage: Et ce pendant en mon visage Je sentoys un feu monter, Et le poux du bras se haster Trop plus que n'avoit de coustume: C.
C'est signe quand Amour s'allume.
Ma langue begue devenoit.
Et quelque neble se tenoit Aux yeux, les empeschant de veoir.
Amour aussi ha ce pouvoir.
Mes souspirs trouvants l'huys ouvert, Se meirent tous à descouvert Se pressans l'un l'autre à l'issue: Que par la claye mal tissue Noz gras troupeaux mieux ne se pressent, Quand les bergers, peu cautz, les laissent.
C'est l'amour Guiot qui te poingt.
Mais ne la baisois tu point?  G.
Quand ton oeil son beau corps eut veu, Tu en fus assez repeuz.
 G.
Ne te rendoit elle esjouy Quand parler t'eut ouy?  G.
Ouy, Toutesfois le desir ardant Que j'avoy en la regardant, Combatoit avecques la crainte C.
Dequoy? qu'elle devinst enceinte? G.
He causeur: mais pource que j'ayme.
Comme font amans de caresme, Qui ne touchent point à la chair.
Je l'ayme pour ne m'approcher D'un tel abuz.
 C.
Donq et pourquoy Avois si grand' crainte?  G.
Or taiz toy.
Car aymant, aymé je ne suis: Et ainsi ay vescu despuis.
Encor y ha bonne esperance.
Tresbonne, mais peu d'asseurance C.
Guiot que je sache le tout.
Tu en as veu presque le bout C.
Quelle faveur?  G.
froide en saveur.
Que devins tu?  G.
Un grand réveur, Ennuyé de longue poursuite C.
Qu'en as tu pour la suite?  G.
fuite Et tout cela pour abreger Qui fait les amans enrager.
A la fin ne t'approchois tu Pres d'elle?  G.
C'est bien entendu: Approcher las! Tant qu'on vouloit, Mais tousjours elle reculloit, Fuyant de moi à sautz traynez: Si qu'en bref fusmes destournez Du lieu ou la trouvay seulette Environ un traict d'arbaleste.
Et depuis?  G.
 C.
Et tu la crois? G.
Pourquoi non, Carlin quelque fois? Bien autre chose que je n'ose, Quand ma main sur elle je pose, La presser, tant je crains à l'heure Que la piece ne me demeure C.
Ouy qui presser la voudroit Comme quand un bois on romproit, Ou trop tendre tu me la fais.
Ainsi qu'un petit beurre frais, Et plus encore comm' il semble: Mesmes hier quand estions ensemble, Et sa main tendre alloys touchant Comme on fait draps chez le marchand, Ou ainsi que les toilles fines.
mon amy ce ne sont que mines, Alors que ses propoz te dict Ne rit elle?  G.
Quelque petit.
donq elle t'ayme?  G.
Ouy, loing d'elle.
Ma creance au moins en est telle: Toutesfois le jour du dimenche Elle ha une ceinture blanche De moy, qu'elle porte souvent: Souvent aussi port' au devant De son front un' autre en guyrlande.
C'est figure que l'amour est grande.
Mais quoy? ne te donne elle rien? G.
Tu l'as dict, rien.
 C.
je m'entendz bien, S'elle te donne quelque chose.
Je n'ay oncques eu qu'une rose Laquelle en un brevet je garde, Pour guerir de la fievre quarte A un besoing: et pour icelle Mon amy je t'asseure qu'elle Despuis en cà, ha eu de moy Deux cents bouquetz.
 C.
Or je t'en croy Encor est prou qu'elle les prenne G.
Que fais tu donq le seoir? G.
Le plus souvent me vay asseoir A la rue, pres de sa porte Et là ma musette je porte Avec quoy je plaintz mes ennuys: Je fais cela toutes les nuicts.
Mais de mon faict compte ne fait.
Pour autant qu'elle ne le scait.
Ne le scait! Qui ne le scauroit? Mais qui le blyron n'ouyroit De ma Musette à triple voix? Veu mesmes que là mille fois Pour sonner me suis allé mettre.
Sans veoir aucun à la fenestre? G.
Il est vray, ry t'en hardiment, Quand l'amour eut commencement.
Un seoir me sembloit veoir parmy La fenestre ouverte à demy Andrine, encor me sembloit Que d'un blanc linge s'affubloit La teste pour n'estre congneuë, Et au reste qu'elle estoit nue.
He ribaud!  G.
Adonq je forcay Ma musette par tel essay Que l'on n'oyoit à l'environ Fors son bly bly, blyron blyron Dont m'en senty trois jours apres.
C'estoit elle au moins?  G.
Quand de pres L'euz regardée: he, he: je ris.
Je croy que là tu fus bien pris: Que le faict bien tost me descouvres.
Brief c'estoit l'une de ses chevres, Je ne scay comme l'ose dire.
Il y ha assez dequoy rire Povre abusé!  G.
Qu'y ferois tu? C'est amour qui ha la vertu D'aveugler et oster le sens.
Dire le puis: car je le sents, Et l'ay senty il ha long temps.
Advise Carlin cy dedans, Fais que ta main plus avant entre.
Je croy que la peau de ton ventre Est plus seiche, maigre, et deffaicte Que n'est celle de ta musette, Il te faut pourveoir à cecy.
J'estois encores plus transi Quand Robin fut mis au sarcueil Et le temps qu'elle porta dueil.
Car n'osoy d'elle m'approcher: Ma musett' aussi sans toucher Demeura à un clou pendue, Et jamais ne fut entendue Fors le jour que son dueil laissa, Et n'ay cessé despuis en cà De chanter comme au paravant, Mais ce n'est que chansons au vent.
Je mettroy peine à l'oblier, Ou bien autrement la lier Par amitié.
 G.
Quelle pitié! C.
Si ne peux de tout, la moitié, Ton mal au moins en seroit moindre.
Mais comment peux tu cela couldre, Qu'elle ne vinst contrarier? G.
Je le feis chez le couturier, Au paravant que l'eust vestue.
Mais comme que je m'esvertue, De tous coustez, je perds ma peine, C.
Quelque jour de ceste sepmaine En parlerons plus amplement A Dieu Guiot.
 G.
si promptement! Encores le meilleur demeure.
Guiot, je sens approcher l'heure.
Pour joindre mes boeufz.
Or adieu.
Tu me trouveras en ce lieu Tousjours esloigné de repos.
Carlin?  C.
Qu'y ha?  G.
De noz propos Mal aucun.
 C.
Voy, tu me fais rire Cela s'entend bien sans le dire.
L'Amie rustique.
Eglogue troisiéme.
Nimphes qui par ces forestz De Cerez, Souffrez en voz ames naistre Le feu, par qui vous bruslez, Et voulez.
La fureur d'amour congnoistre.
L'amour dont parler je vois Mille fois Son arc contre vous desbande: Nourrissant vous cueurs d'esmoy.
Quant à moy, Point ne suis de vostre bande.
De ce traict qui tant vous poingt, Je n'ay point La force encor esprouvée: L'aveugle Dieu qui vous fiert Bien me quiert, Mais encor ne m'ha trouvée.
Seulle me puis estimer Sans aymer Et veux bien souffrir qu'on m'ayme: Car ce m'est grand heur d'avoir Le pouvoir Sur autruy et sur moy mesme.
Qu'on blasme de cruauté Ma beauté, Et que suis fiere et sauvage, Il me vaut mieux l'estre aussi En cecy Que trop douce à mon dommage.
De vous toutes à l'escart Seulle à part Il me plait estre esloignée, Vostre assemblée je fuis, Et si suis Mieux que vous accompaignée.
Voz tourmens et voz ennuys Jours et nuicts Font que l'oeil de pleurs se baigne.
Et ma gaye liberté M'ha esté Tousjours fidelle compaigne.
Voz cueurs de tristesse pleins Or je plaints Quand faut que l'amour y gise, Le bien qu'on ha pour aymer Est amer Au regard de ma franchise.
L'oeil et le pied sans arrest Tousjours prest Suit le train de voz pensées: Si que ne vous congnoissant Plus de cent Disent qu'estes insensées.
Le travail que vous menez, Et prenez, C'est pour au gré d'amour estre: Mieux aussi n'ont que cela Tous ceux la Qui servent si jeune maistre.
A ce Dieu il vaudroit mieux, Qu'eust les yeux Ouvertz, et par modestie Leur bandeau allast ostant Le mettant Sur plus honteuse partie.
Prenez visée hardiment Au tourment Qui en voz cueurs prend racine: Vostre grand mal bien scavez Et n'avez Cure de la medicine.
Car vous toutes qui aymez Estimez Que voz peines langoureuses Et voz travaux ne sont rien Pres du bien Qu'avez pour estr' amoureuses.
Je ne feis oncques l'essay: Bien je scay, Que la pein' y est tresgrande: Pource que l'ennuy qu'on prend Est plus grand Quand un aveugle commande.
D'amour pressée je suis: Mais je fuis Ceux, ou vostre mal consiste, Et quand se dressent à moy Je les oy: Mais le cueur tousjours resiste.
L'Amie rustique.
Eglogue quatriéme.
 Guiot.
Comme le jonc droict et beau Ploye en l'eau, Et tourne en son premier estre, G.
hem, hem.
La bouche incline à leurs dictz, Mais tandis Mon cueur est tousjours le maistre.
Mais que vous sert de venir mettre Le feu en mon cueur langoreux, Et me contraindre estre amoureux Si l'oeil à pitié ne s'encline? A.
Que dites vous?  G.
Que dis je Andrine? Il n'y ha pire sourd au monde Que qui le fainct.
 A.
Ains qu'on responde Il faut bien scavoir qu'on demande, Car de respondre ains qu'on entende Ce sont termes de filles folles: G.
A bon entendeur peu parolles.
Je dy que l'amour me surmonte Et vous n'en faittes point de compte.
Mais fuyez quand je vous appelle.
Quand?  G.
Mesme à cest' heure.
 A.
Quelle? G.
Quand suis venu icy passer.
J'ay bien ouy quelqu'un tousser, G.
C'estoit moy.
 A.
Je ne viens point, non, S'on ne m'appelle par mon nom.
Guiot il faut faire cela A celles je les laisse là, Et non à moy.
 G.
Pour Dieu mercy.
Helas le prenez vous ainsi.
Je vous pardonne.
 G.
A l'advenir Autre moyen viendray tenir.
Ma Perle si vous vient à gré, Tandis que l'herbe de ce pré Sert de pasture à noz brebis Entendez s'il vous plait mes dictz.
Je le veux bien Guiot, pourveu Qu'ilz soyent bons.
 G.
Pas ne m'avez veu Desbordé jamais en propoz: Pource mettons nous à repoz Pres ceste haye hors la voye.
Mais en lieu que chacun nous voye.
Souz cest amandrier,  A.
je le veux.
Divin tronq, ô l'un des neveux De ceste amante fortunée, Pour s'estre elle mesme donnée Ce que je poursuis pour Andrine.
Quoy?  G.
Ce que la vie extermine.
Il faudroit dire la raison.
Tant m'ennuye ceste prison, Ou par rigueur mon cueur avez.
Guiot, je croy que vous révez, Que j'ay prison, ou est la porte? Ou sont les clefz? si je les porte, Sus prenez les d'autorité, Et mettez vous en liberté.
Prisons Guiot! Je n'en ay point.
C'est Amour qui au cueur me poingt, Et toujours apres vous me tire Avec la chayne de martire, Scait on pire prison que là? A.
Ouy si vray estoit cela Que vous m'aymez.
 G.
En doutez vous? Contre moy puissent estre tous Les hauts cieux, si c'est autrement: A.
C'est la coustume d'un amant De jurer, et mentir ensemble.
M'estimez vous tel?  A.
Il me semble Que tous parlez de mesme voix.
Qu'ilz sont à l'endroit de mes yeux.
Si le train vous est tant amer, Pourquoy ne laissez vous d'aymer? Car n'est bon mettre son courage En lieu dont peut venir dommage.
L'espoir seul me rend poursuivant.
L'espoir nous trompe bien souvent.
Vous y pouvez remedier, A.
Ailleurs faut secours mendier.
Pourquoy?  A.
Je ne veux point aymer.
Vous voulez vous faire blasmer, Andrine dittes autrement.
Aymer bien, mais egallement Un chascun,  G.
l'incongnu autant que ceux là Que congnoissez? A.
Non pas cela.
A ceux cy j'ay plus d'amitié.
Je suis venu à la moitié De mon desir: et à ceux cy Portez vous amour tout ainsi, Fassent plaisir ou desplaisir? A.
Plus à ceux qui me font plaisir.
Et qui plus en fait plus l'aymez? A.
Ainsi faut bien que l'estimez, Si en eux je le puis congnoistre.
Sur moy donq en devez plus mettre Que sur tous vos congneus.
 A.
Pourquoy? G.
Car qui vous cherit plus que moy? Qui fais pour vous, et plus vous ayme Que tous voire plus que moy mesme.
Vous le dittes.
 G.
Car il est vray.
Et tousjours cest' amour suivray, Tant qu'au monde seray vivant.
Ce ne sont que propoz au vent.
Ce que je dy est tout notoire, A.
Toutesfois je ne le puis croire.
ô temps pervers, et rigoureux Qui fais que l'amour langoureux N'est plus congneu par la parolle, Par les souspirs, ou par l'eau molle Des longs pleurs qui furent jadis Ses messagers, mais à mes dictz Semble qu'avez l'oreille close.
Je ne vous puis dire autre chose La faute ne vient point du temps.
de qui donq.
 A.
des menteurs amants, Disans qu'amour au cueur les touche: Mais cela ne passe la bouche.
Si mal pour le coulpable en sent S'en faut il prendr' à l'innocent? A.
Vos amitiez sont d'une sorte.
Horsmis que la mienne est plus forte, Plus loyalle constante et ferme: Aussi telle que je l'enferme Dens mon cueur la pouvez congnoistre! A.
A vous tient.
 G.
Je ne la puis mettre A veuë d'oeil plus que je fais.
je ne l'ay point dit.
Qu'est ce que nier le credit? A.
Quel credit?  G.
Ou l'amour aspire.
Je ne scay que cela veut dire.
Mais faites semblant ne l'entendre.
Mon esprit ne se peut estendre Jusques la.
 G.
J'entends un baiser Pour mon long travail appaiser, Ou conviendra qu'icy je meure.
Ha pour un baiser ne demeure.
La vie au corps m'avez enclose.
Vous vivez bien de peu de chose.
Helas oseray j' advancer La main:  A.
C'est à recommencer, A mon vouloir qu'ailleurs je feusse.
Oster vous vouloye une puce, En devez vous estre faschée? A.
Si vostre main n'eusse arrachée Encor l'advanciez par delà, G.
Vers voz tetins:  A.
Apres cela En autre lieu la voudriez mettre.
Aujourd'huy l'amour est si traistre Et fait prou qui s'en peut garder.
Qui si pres voudroit regarder, Plaisir seroit de nous chassé A.
Ou est l'amour du temps passé Nourrie des seules parolles Sans user de ces mines folles Du baiser, de l'attouchement: Ou est ce bon temps que l'amant S'estimoit adonq tresheureux D'un oeil gay, d'un rire amoureux Et lors tous estoyent si contens.
Comment parlez vous de ce temps, Vous qui ne faictes que venir? A.
Plusieurs propos en oy tenir Aux vieilles la nuict en yver.
Les vieilles ne font que réver.
Elles parlent comme discrettes: G.
En faittes vous si peu de compte? A.
Mais quoy Guiot n'avez vous honte De me fair' accroire cecy? G.
O mort que ne viens tu icy? Ou que l'amour de mon cueur s'oste.
Vous cuidez trouver une sotte.
Adieu: cherchez party ailleurs.
Ma part seront souspirs, et pleurs Avec le nom d'estr' amoureux, Mais de tous les plus malheureux.
Toutesfois en ma longue attente Si desir nuict, espoir contente: Espoir j'entends s'elle ne m'ayde De chercher la mort pour remede.
L'Amie rustique.
Eglogue cinquiéme.
 Echo.
Que tardes tu? ne me sois point rebelle, Couppe chemin, & vien quand je t'appelle: Tu vas à cil qui te fuit, et evite.
Que ne viens tu à celuy qui t'invite? Rompre le fil duquel le Ciel hautain Ma vie alonge, à mon tresgrand desdaing? Fais tu la sourde? ouvre l'oreille & m'oy, Qui fors toi peut m'oster de cest esmoy?  Echo.
Moy, G.
Ceste responce ha mon cueur resjouy, Es tu Echo qui plaindre m'as ouy?  est Ouy.
Tu vois les maux dont ma vie est si plaine Dy moy quel fruict puis j' avoir de ma peine?  est Hayne.
Las quel remede à ce dueil qui me mord! Qui ostera de mon cueur ce remort.
 est Mort.
Comment Echo est ce que tu l'entendz? Je la desire et icy je l'attens.
 est Tens.
Quoy? un cordeau? si tendre je le doy, Qui se pendra là ou je ramentoy.
 est Toy.
Puis que seray je icy laissant de vivre Quand aux langueurs que l'amour me delivre.
 est Livre.
Las respon moy, n'auray je quelque bien, L'esprit laissant ce monde terrien.
 est Rien.
N'auray j' au moins ce grand heur, que mon nom.
Viv' apres moy par immortel renom?  est Non.
Andrin' au moins, pour qui l'amour me poingt Me pleurera me voyant en ce poinct?  est Point.
Point! quand verra à mon col le cordeau, Et ce corps mis apres dans le tombeau?  est Beau.
Las comment beau le voudroit elle dire! Celle pour qui tant je pleur' et souspire.
 est Pire.
Quel advantage aura me voyant cloz Dans le tombeau rongé jusque à l'os?  est Loz G.
D'estre homicide? ou à ceste cruelle, Qui pour tel faict lui donra loz et gloire.
 est Elle.
Ceux qui du faict auront esté tesmoins, Me donront ilz quelque louang' au moins?  est Moins.
Quel me diront moy pendu par le col, Quand pour aymer de vivre ay esté soul?  est Fol.
Ceux qui sont morts d'amour, qui tout surmonte, Quel fruit en ont receu par fin de compte.
 est Honte.
Je ne scay donq si recull' ou m'advance, Puis que si maigr' en est la recompence.
 est Pance.
Mourir m'est grief! Mais l'amour que je porte, Me fait souffrir mille morts d'une sorte.
 est Sorte? G.
Pour la sortir et la deschasser loing: Mais que faut il que j'aye à ce besoing?  est Soing.
J'ay eu grand soing de l'oblier aussi, Mais tout cela encor ne m'ha suffy.
 est Fy.
Dequoy, de femme? helas, quand l'amour playde Contre raison, ou puis j' avoir remede?  est Ayde.
Me puis j' ayder encontr' efforts si grands? Mieux me vaudroit la mort que j'entreprends.
 est Prens G.
Il y ha chois de laisser ou de prendre: Las! que me faut pour l'un d'eux entreprendre,  est Rendre G.
Ou ha raison? l'ame en est trescontente, Mais l'amitié est tousjours resistante.
 est Tente.
Faut il rien plus pour garder que croissans Ne soyent les maux que par amour je sents?  est Sens.
Sens & amour mesme lieu ne recoit: Car ou est l'un, l'autre ne se concoit.
 est Soit? G.
S'il est ainsi que recevray j' au cueur Si le bon sens sur l'amour est vainqueur?  est Heur.
Et mes esprits estant desvelouppez Des grands travaux dont ores je me paistz?  est Paix.
Paix est tresbonne, et la fait bon acquerre.
Que reste à cil qui l'amour veut requerre?  est Guerre.
Mais qui sent plus les efforts de sa flamme?  est L'ame.
Que faut fuir pour conserver la fame?  est Femme.
Mais que devient par amour l'homm' excort?  est Ord.
Qu'est besoin estr' encontre son effort?  est Fort.
Qui est cil dont amour le sens hebete?  est Beste G.
Et dont la vie en moeurs est plus adroite.
est Droite.
Donques Echo si on te vouloit croire, Ne faudroit point d'amour avoir memoire.
 est Voire.
Voire, mais quoy? à sa grandeur supréme Je veux porter amour plus qu'à moymesme.
 est Ayme.
Or donq je vay à Andrine à recours, D'amour luy faire autre nouveau discours.
 est Cours.
Courant y vay, encor que me trouva Bruslant, en froid espoir dont me priva.
 est Va.
Fuy fuy meurdriere, or fuy t'en hardiment, Car j'ay espoir appaiser mon tourment, Tant me confi' en sa misericorde: Par amour donq, si quelque trist' amant, Vouloit ses jours avancer promptement Qu'il mont' icy je luy quicte la corde.
Fin des Cinq premieres Eglogles, de l'Amie rustique.
Mon cueur souffre grand martire, Mais le dire Permis, certes ne m'est point.
Las! c'est bien estrange chose Que je n'ose Monstrer le mal qui me poingt.
Ma douleur ha longue traitte, Et secrette, Vivement se fait sentir: Peu à peu consommant l'ame D'une flamme, Qu'on ne pourroit amortir.
A fin que plus haut ne monte, D'aide prompte Au mal visibl' on pourvoit, Le mien donques perdurable N'est curable Despuis que l'oeil ne le void.
Le sang de ma playe vive Ne derive, Au moins qu'il soit evident, Voilà pourquoy ma meurdriere Ha matiere Pour couvrir tel accident.
Et lors que ma navr' austere Je veux taire, Est plus forte la moitié Et tenant sa violence En silence Croistre sans mon amitié.
En tout temps ma play' ouverte Tien couverte, Dissimulant ma douleur, Fors à celle que j'honore, Car n'ignore La source de mon malheur.
De mon mal rud' et extreme Elle mesme Seul' est cause, mais aussi Je scay que d'elle procede Le remede Pour reparer tout cecy.
O Beauté tres estimée, Et aymée De moy si parfaictement: Fay que ta rigeur s'appaise, Et te plaise Donner fin à mon tourment.
Autre Chanson.
Helas amour pourquoy Environnes d'ennuiz Moy qui ne veux ne puis Resister contre toy? Loué tu serois bien De vouloir molester Ceux qui au pouvoir tien Presument resister.
Je scay que ta pitié Incessamment me fuit, Car froyde est l'amitié Si le tourment ne suit.
C'est dont les maux je sens Que tu me fais avoir, Qui sans mort recepvoir Tousjours ilz sont naissans.
Vien vien contre moy donq En ire t'enflammer.
Le mal sera bien long, Si je laisse d'aymer.
Autre Chanson.
Maugré rigueur, et cruauté Par trop contraire à mon desir, L'oeil amoureux de ta beauté A te veoir recoit grand plaisir Si fresche et blonde, Aussi il ne peut moins choisir En tout le monde.
Le cueur d'amour passionné Se plaint de l'oeil incessamment, Car par sa veuë il ha donné A sa flamme commencement: Et tendr' et molle Print son entier avancement De la parolle.
Le jour que je vins amoureux, Je ne scay si nommer le doy, Ou bien heureux, ou malheureux: Je le voudrois scavoir de toy: Mon grand martire Certes me donne assez dequoy Pour en mesdire.
Je travaille de mon costé A te monstrer mon grand esmoy, Je parle et ne suis escouté, Tant fais tu la sourd' envers moy: Si je te prie Aucune responce je n'oy Bien que je crie.
Autre Chanson.
Mais deux en un Ont en commun Un eternel plaisir: Et n'est aucun Qu'autre en vueille choisir.
Chant de Vertu, et Fortune: A Monsieur C.
de l'Estrange, Abbé de la Celle.
Au sein de mon ennemie Jadis ma muse endormie Par somnolente paresse, Ignare estimoit cela, Ne voulant ailleurs que là Rire, ny faire caresse: Mais regardoit droictement Vers l'oeil qui sa flamme attise, Ainsi que le dur aymant (Guide au nocher) vers la Bise.
Tout oyseau prend la vollée Sans peril en la vallée, (Le vol trop haut ne prospere) Icare sceut bien cela, Quand ses aisles esbranla Contre le veuil de son pere.
Qui trop haut se veut renger, Sa fin est tousjours douteuse, Vivre ne peut sans danger, Et sa cheute est plus honteuse.
Sa beauté sans fard se monstre, De soymesme elle s'accoustre, De soymesme ell' est aornée: Et ses filz pleins de bon heur, Merite, gloire, et honneur La tiennent environnée.
Mais comme bastardz, conceuz En grand vituper', et honte Sont rejettez, et d'iceux Le monde n'en fait point compte.
D'ailleurs fortune logée En place mal assiegée, Tenant geste sourcilleuse, Un de ses piedz va haulsant, A tous costez balancant En son estre perilleuse: Toujours crolle cà, et là Sa pierre mobile, et ronde: Et semble que l'oeil ell' ha Dessus tout l'univers monde.
De ses deux mains l'une est bresve, L'autre longue ayant un glaive Pour diviser les richesses: Mais (trop aveugl' en son faict) N'egalle les parts que fait Du butin de ses largesses.
Ceux à qui visage humain Elle monstre (la perverse) Les eléve d'une main, Et de l'autre les renverse.
Les chefz Royaux environne De mainte, et mainte coronne Qu'elle ourdist: Et des hautz sceptres Garnit leurs mains: Et leurs filz Souvent ne sont point assis Au trosne de leurs ancestres.
L'un mect bas, l'autr' en hautz lieux Pour un temps donne l'entrée: L'un ha pir' et l'autre mieux Bien qu'ilz soyent d'une ventrée.
Ceste folle ha grand' sequelle De gens qui vont apres elle Pour dorer leur esperance, Mais comme fumée au vent S'evapore bien souvent Avec sa perseverance: De ses thresors embellit Les piedz legers de sa fuytte, En qui l'espoir s'envieillit Courant tousjours à la suitte.
Chant Funebre de feu Anne Philiponne, Damoyselle: A Monsieur Albert, Seigneur de Sainct Alban.
Et croy bien que le piteux son Qui de mon triste cueur derive.
Esmouvroit aussi le poisson Qui porta Arion à rive A rompre les flotz du soucy, Lesquelz se pressent tout ainsi Que sur mer quand le vent arrive.
Ores bas, ores volloit haut Par dessus l'element plus chaud En vollant la sente embrasée: Et souz elle laissoit loing, loing L'arc qui fut de la paix tesmoing Quand l'eau eut la terre rasée.
Tout ce que plus à l'homme nuict Prend vigueur souz la froyde nuict De ce mont, ou des nuictz la pire Pour ne recepvoir le clair jour Les rideaux de son long sejour (Tant soit peu) jamais ne retire.
L'huis est grand, et grand faut qu'il soit Causant les tourbes qu'il recoit De ceux qui la vie abandonnent.
Là est le grand nombre arresté De tous les maux qui ont esté, (Ceux j'entendz qui la mort nous donnent.
Ceux qui sont de maux entachez, Leur filace est de noudz garnie, Et les vices y attachez La rendent grosse, et mal unie.
On congnoit au contraire aussi Ceux là qui ont leur vie icy De vertu riche et bien munie.
Or quand la troupp' apperceu m'eut, Un debat entr' elles s'esmeut De la vie, en ceste guerre Quand l'une la venoit filer, L'autre venoit l'anichiler, Pour rendre deserte la terre.
De sa main hideuse prenoit A grands flottes le fil de vie, Et de coupper non assouvye Sa colere ne reffrenoit.
Parquoy horrible estoit à veoir Les effortz des jumelles lames Si grands, qu'elles avoyent pouvoir D'un seul coup ravir cent mill' ames, Dont cuidoy (en ayant veu tant,) C'estre la fin que lon attend Par les inevitables flammes.
Lors vivront tous souz mesmes loix Ausquelles Germains, et Gaullois Feront que leur vie responde.
Et rians, là se desbatoyent Des filetz qu'en deux partz mettoyent, Commencez seulement de tordre.
Si pour ton ame ainsi mourant Le regret en terre fut grand, Pour si grand' perte inopinée, Le ciel tant plus ayse ha esté De veoir l'esprit en liberté Ayant sa chair abandonnée.
Là aussi on oyoit chanter Cantiques tous plains de louange Pour l'honneur de ce nouveau Ange Qui là haut se vint presenter.
Ou heureux, entre les heureux Ou bon entre les bons eut place, Si qu'alors je fu desireux Que mon ame du monde lasse En Ecthase demeurast là Pour tousjours contempler cela Ravie de celeste grace.
Si quelqu'un desire scavoir Ou est le thresor de ce temple, Que ce sepulchre vienne veoir, Et les vertuz d'Anne y contemple, Son cueur ha l'honneur advancé, Et comme morte elle ha laissé De ses moeurs aux autres l'exemple.
De un.
Pastel doct.
Mort, et vertu des le commencement Ont eu debat, Lecteur, scais tu comment? Pource que l'une, & l'autre aussi demande Obeïssance alors qu'elle commande: Et voudroit bien en ces bas lieux chascune Maistriser sans avoir maistress' aucune.
Mort sus vertu dominer pretendroit, Et la vertu sus la mort pretend droict.
Mort de son dard l'homme extermine, et tue, Et la vertu cà bas le perpetue.
Que faict là mort? à mort l'homme soubsmect, Et la vertu mourir ne le permect.
Et sa vertu chacun annoncera.
De Catin.
Cy gist, à qui Dieu mercy fasse, Une qui en beauté de face Jadis la souveraine estoit Quand pres d'un autre se mettoit.
Grace avoit, mais certes, non point Tant que de graisse et d'en bon poinct: Ses tetins au marcher trembloyent Et ses deux joues ressembloyent Aux champignons rondz, fraiz, et druz Qui d'humeur trop grande sont creuz.
Juger ne puis le nombre d'ans Qu'elle avoit ou seroit aux dentz, Car estoyent encore si menues Qu'à leur deu n'estoyent parvenues.
Et de form' estant si exquise Nul estoit de qui fust requise Nul estoit qui en eust affaire, Quoy qu'elle sceust dire ne faire.
Fille vesquit, et fille est morte Car ne peut en aucune sorte Entrer au sainct noeud conjugal Soustenu d'un vouloir egal.
Ainsi morut non mariée D'envie d'estr' appariée A quelqu'un pour la desgraisser: Et ne pouvant rien avancer En ces lieux de son mariage, En l'an vingtiéme de son aage S'en alla vierge pur' et munde Se marier en l'autre monde.
Encores je suis adverty Que si n'y trouve tost party Elle reviendra par decà Prenant ce qu'en terre laissa, A fin d'amortir sa grand' flamme, Et l'envie qu'ha d'estre femme.
Encore d'elle.
Cy gist Catin (dont suis marry) Et à fin que ce mal ne celle Sachez qu'ell' est morte pucelle A faute de trouver mary.
De Perolet insigne beuveur.
Quant à l'eau que l'Eglise donne A grand' pein' il la trouve bonne, Car si onq n'ayma liqueur telle Trouver ne pourroit goust en elle.
D'oraisons qu'on dit pour les ames (A fin qu'evitent les grands flammes D'enfer hideux, ardant, et chaud) En veut peu, car il ne luy chault D'estre là, ou en purgatoire, Moyennant qu'il y trouv' à boire.
Fin des Epitaphes.
A B.
de Rochecolombe, Gentilhomme.
Apres vostre navigation des isles neufves, entre les tourbes du peuple vous oyant reciter les merveilles des Barbares, je fuz plus que tous importun apres vous, pour me les declarer au long: en quoy je receu un plaisir incroyable.
Mais sur tout oyant le discours du Roy de Nasée, le nez duquel asseuriez avoir deux tiers de long, avec grosseur proportionnée: et les Naséens l'avoyent de pareille grandeur.
Aussi en tout le Royaume n'y ha autres horologes que ceux là.
Priant Dieu vous donner la grace de bien et heureusement faire vostre voyage et puissiez vous en vostre nez retourner en France sain et en bon poinct.
De Musceole ce dernier jour de Decembre, Mil v^c.
Naseïde, restituée en son entier, A Alcofibras indien, Roy de Nasée.
En grave stille ont loué les Naseaux, Le trait, le teinct, de ces nez damoyseaux, Sus qui on void mille beautez escloses, Proprement faicts pour odorer les roses.
Seroit ce bon que ces nasateux là Eussent pouvoir sur les grands? Ah cela Viendra plus tard que lon ne verra estre Le chat du chien, et le rat du chat mestre.
Or ha la Perse honoré les grands nez, Tant qu'elle vint à Nabucodenez.
Et vint à luy, Car comme à son nom touche Ensembl' avoit et grand nez, et grand' bouche: Mais de la bouch' à present je ne traicte.
Mais l'envoya aux neiges de Scytie, Pour en secher de froid une partie, Et le secher si bien qu'à son retour A l'Empereur ne feist ce mauvais tour.
Pourquoy mect on au chef imperial L'Aigle si n'est qu'ell' ha un nez royal, Qui des oyseaux fait qu'on la nomme royne? Et l'elephant, sans le grand nez qu'il trayne Des animaux, si grand roy ne seroit: Le griphe aussi craindre ne se feroit.
Ne void on point le rinocerot comme Par son grand nez est craint? Or donques l'homme Tant plus l'ha grand, et son nez plus loing tire, Tant plus grand Roy certes il se peut dire.
Qui ha grand nez, ha de parens aux cieux.
Pour faire brief, un nez tres navifique, Ha majesté royale et magnifique.
Au nez aussi, et non ailleurs ha place L'honneur de l'homme, et sans luy n'ha point grace.
Tirer le nez à quelqu'un c'est outrage.
Et ne cuidez qu'elle ainsi l'enveloupe, Fors seulement de poeur qu'on le luy coupe, Et comme au Grec vienne à son nez, ou pire Perdant lequel, il perdit son Empire.
Or est cecy à tous les nez commun, Et pourautant que je n'escris qu'à un Grand, le plus grand du monde, je delaisse Ces nasequins dont y ha si grand presse.
Et pourautant qu'il est Roy, ne suffit Luy faire honneur car honneur sans proffit Est de neant si on ne touche au but, Scavoir au loz adjouster le tribut.
Voylà pourquoy un present luy veux faire, Qui tant plus est propre, ô Roy nasifere, Pour sa grandeur longuement conserver Plus me devez de faveur reserver.
Et pour ce faire y soyent maistres expres Qui vostre nez tiennent tousjours de pres S'il veut souffler, que torches on allume: S'il veut ronfler, subit qu'on le parfume Avec encens, et souz luy faut coucher Grands bassins d'or, quand se voudra moucher.
S'il ha vouloir d'esternuer, je veux Que lon descharge un gros canon ou deux.
Souspir d'espoir.
L'orthographe, la ponctuation et l'usage des accents sont conformes à l'original.
Cependant pour faciliter la lecture on a introduit la distinction entre les lettres i/j, u/v.
On a également remplacé les abréviations par les lettres correspondantes (Comme au lieu de Cõme, etc.)